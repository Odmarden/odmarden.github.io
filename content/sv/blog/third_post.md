---
title: "Notebook LM – överraskande bra"
date: 2026-02-14
tags: ["AI", "Notebook LM"]
---

Jag är ingen early adopter, men brukar försöka hoppa på tåget i tid i alla fall. AI utvecklas i raketfart, och ett av de bättre tillskotten för vardagssysslor är Googles Notebook LM. Det fina med den är att den bara utgår från det material du ger den. Det finns fortfarande risk för hallucinationer, men inte de rent knasiga svar som blivit så omtalade med till exempel ChatGPT.

Jag stoppar in rätt kortfattad statistik i diagramform från en Facebook-kampanj jag gjorde åt Föreningen Grävande journalister, och får tillbaka en fullt rimlig analys på en och en halv A4. 

Jag testar för rent nöjes skull att som den medelålders man jag är stoppa in SOU 1999:88, mer känd som [https://www.regeringen.se/rattsliga-dokument/statens-offentliga-utredningar/1999/01/sou-199988--/]Granskningskommissionens betänkande i anledning av Brottsutredningen efter mordet på statsminister Olof Palme. Dryga 1 000 sidor med de olika huvudspåren och teorierna kring mordet. Vet man vad personer som nämns kallas i rapporten – förnamn och första initialen i efternamnet – så kan Notebook LM ge en sammanfattning av vad som sägs om dem, med källhänvisningar. 

Det är lätt att tänka sig andra användningsområden, allt ifrån förundersökningsprotokoll (och ännu hellre den så kallade slasken) till bokföring eller lagtexter inklusive förarbeten och HD-avgöranden. 

Gratis för grundversionen med en mindre avgift för smartare varianter.